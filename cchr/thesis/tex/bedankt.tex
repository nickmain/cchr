\section*{Dankwoord}

Nog geen jaar geleden stond ik voor de moeilijke keuze van mijn thesisonderwerp. Het was pas toen ik tussen de lijst thesisvoorstellen iets zag staan over constraints vertalen naar effici\"ente C code dat ik het wist. Ik had toen nog geen idee wat Constraint Handling Rules waren, maar na met enkele mensen van het CHR team te gaan praten op de thesismarkt was mijn keuze snel gemaakt. Effici\"ent programmeren, compilers en oplossen van puzzelproblemen waren zaken die me al lang boeiden, en meer dan een half jaar werk later ben ik heel blij er een thesis over gemaakt te hebben.

Ik wil dan ook mijn promotor, professor Demoen, bedanken voor mij daartoe de kans gegeven te hebben, en voor het nalezen van mijn tekst op het einde.

Mijn dank gaat ook zeker uit naar mijn begeleider Tom Schrijvers voor de tips om me op goeie weg te helpen, de hulp bij het schrijven van het programma en bij het maken van al wat er bij komt kijken, zoals de presentaties. Zijn kennis van CHR heeft me zonder twijfel het werk stukken gemakkelijker gemaakt.

Ik zou ook graag al mijn vrienden bij Revue bedanken voor het fantastische jaar dat ik met hen gehad heb tijdens het thesissen door. In het bijzonder bedank ik Tim, Mieke en Ruben voor het nalezen van stukken tekst op taalfouten en begrijpbaarheid en het geven van vele tips.

Mijn kotgenoten mogen ook zeker niet ontbreken. Hen bedank ik voor de afwisseling tijdens het werken en de ontspannende momenten. Nicky's tips over het debuggen van geheugenfouten in C hebben me ook heel wat voortgeholpen.

Mijn ouders bedank ik voor de steun, en hun interesse in hoe mijn werk opschoot (en ook voor de laptop waar ik meer dan de helft van mijn thesistekst mee gemaakt heb).

Ook ULYSSIS en mijn collega-medewerkers daar wil ik bedanken voor de inzet alles draaiende te houden. Veel van hun diensten hebben mij het werk vergemakkelijkt of verlicht: de subversion server om nooit werk kwijt te geraken, de backup server om met een gerust gemoed te kunnen werken, de irc server voor de uren ontspanning tussendoor. Ook alle ontwikkelaars van de free software die in bijlage~\ref{chap:progs} vermeld is bedank ik, zonder hun inspanningen was deze thesis er veel moeilijker gekomen.

Tenslotte bedank ik nog alle vrienden, familie en kennissen die ik vergeet, die al eens mijn gezaag hebben moeten aanhoren of die gewoon interesse toonden in mijn werk.
